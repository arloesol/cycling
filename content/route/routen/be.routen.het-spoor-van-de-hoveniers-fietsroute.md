---
title: "In het spoor van de hoveniers fietsroute"
subtitle: "Wie Scheldeland zegt, zegt sierteelt"
date: "2022-11-05"
description: "In het spoor van de hoveniers fietsroute"
tags:
- flanders
- medium
categories:
- route
- official
region: "flanders"
source: "be.routen"
ext_url: "https://www.routen.be/het-spoor-van-de-hoveniers-fietsroute"
gpx: "routen/het-spoor-van-de-hoveniers-fietsroute.gpx"
length: 32
---

## Let's Go!

Wie Scheldeland zegt, zegt sierteelt. Rododendrons, azalea’s, rozen en coniferen: het zijn maar enkele van de bloemen, bomen en andere planten die hun kleurrijke stempel op deze regio drukken. Deze fietsroute stuurt je op weg voor een rondje Wetteren, langs de bakermat van de boomkwekerij, de eeuwenoude lindeboom van Massemen en tal van sierteeltbedrijven.

## On Route

### Knooppunt 40 – Rode heuvel

{{% imgandtxt url="https://www.routen.be/sites/default/files/public/styles/background_image/public/2020-04/Passerelle%20Wetteren%20brug%20Schelde%20%C2%A9%20David%20Samyn.jpg" %}}
Startpunt

De opening van de Wetterse Passerelle, de opvallende fiets- en voetgangersbrug over de Schelde, was in 2018 het sluitstuk van een mooi staaltje stadsvernieuwing. Tussen de statige Sint-Gertruduskerk – waar ooit werd gezocht naar het verdwenen paneel van het Lam Gods – en de Scheldeoever verscheen een gloednieuw administratief centrum in rode baksteen. De Wetteraars gaven het plein de toepasselijke naam ‘Rode Heuvel’, naar het lied van wijlen Wim De Craene: naast rozen en sierstruiken het bekendste exportproduct van de stad.
{{% /imgandtxt %}}

### SINT-JOZEFINSTITUUT EN MARIAGROT

KNOOPPUNT 40-35-43

Je fietst de Passerelle niet over maar blijft aan deze kant van de Schelde, langs het water richting Schellebelle. Al snel kom je voorbij het Sint-Jozefinstituut, een school annex klooster in en rond het vroegere jachtslot van een voormalig burgemeester. De Mariagrot vlakbij deed vroeger dienst als ijskelder voor de kasteelbewoners. Na de Tweede Wereldoorlog verbouwden de kloosterzusters de kelder tot Mariagrot, uit dank voor de bescherming tijdens de oorlogsjaren.

### WETTERSE WATERTUIN

{{% imgandtxt url="https://www.routen.be/sites/default/files/public/styles/background_image/public/2020-03/Wetterse%20Watertuin.jpg" %}}
In de Jabekestraat kan je de Wetterse watertuin bezoeken, een prachtige privé-tuin van zo'n 1 hectare. Grote en kleine waterpartijen zorgen voor aparte leefwerelden voor allerlei amfibieën. De rustige ligging aan de zuidkant van een bos, de talrijke zithoekjes en de leuke tuinideeën maken van deze tuin dé ideale plek om even tot rust te komen. Behalve de waterpartijen vind je hier ook een grote collectie waterplanten en –lelies, hortensia's en kleinfruit. Tot midden augustus elke zaterdag vrij toegankelijk.
{{% /imgandtxt %}}

### SCHELLEBELLE

{{% imgandtxt url="https://www.routen.be/sites/default/files/public/styles/background_image/public/2020-03/Veer%20Schellebelle.jpg" %}}
Het dorpje Schellebelle kent heel Oost-Vlaanderen van het veer: een topper op het traject, waar je weliswaar op deze route géén gebruik van maakt. Vooral op zomerse dagen staan er op de Scheldedijk vaak lange files met wandelaars en fietsers op uitstap richting de Kalkense Meersen, aan de overkant van het water. Al in de 13de eeuw was er hier een oversteek over de Schelde om het dorp met de meersen te verbinden. Om de veerboot te roepen, volstaat een ruk aan de bel: uniek in Vlaanderen!
{{% /imgandtxt %}}

### DE PLAETSE 

Brasserie De Plaetse, genoemd naar de oorspronkelijke naam van het dorpsplein van Schellebelle, heeft een leuk terras met zicht op de Schelde. Zet even je fiets opzij voor een kop koffie, een thee van de dag of een streekbiertje, al dan niet vergezeld van een vlugge snack of een stevige hap.

### THE BOONDOCKS 

KNOOPPUNT 53

Voor wie niet vies is van een stevig stuk vlees - en dat graag eens geserveerd wil zien in een typisch Amerikaans diner - is The Boondocks een absolute aanrader. Een absolute verrassing ook, zo’n steakhouse midden de velden! Hier smul je tussen de jukeboxen, bizonkoppen en Amerikaanse nummerplaten van lekkere vleesgrillades, frisse slaatjes en  Mexicaanse pangerechten. De frietjes erbij komen à volonté!

### VALLEI VAN DE SERSKAMPSE BEEK

KNOOPPUNT 56-57-62

Op het grondgebied van Smetlede en Serskamp, op de steile hellingen rond de Serskampse beek, vormen een handvol bossen, zandlemen gronden, heiderestanten én een wastine samen de gelijknamige vallei. Begrazing met gallowayrunderen en soms konikpaarden zorgt ervoor dat dit stiltegebied niet dichtgroeit. Ga je hier even wandelen, wees dan niet bang voor deze schuwe grazers, maar hou wel altijd afstand.

### FAUCONNIERSMOLEN

{{% imgandtxt url="https://www.routen.be/sites/default/files/public/styles/background_image/public/2020-06/Fauconniersmolen%20TOV.jpg" %}}
KNOOPPUNT 65-72

Langs de steenweg van Brussel naar Gent in Lede prijkt de Fauconniersmolen, een stenen stellingmolen van midden 19de eeuw die nu is ingericht om graan te malen. Vrijwillige molenaars houden de molen draaiend en leggen je graag uit hoe de machine werkt. Wil je graag een maaldemonstratie? Als er genoeg wind is, kan dat, weliswaar alleen op afspraak en mits tijdige reservatie via de website van het molenmuseum Mola. Het meel dat tijdens de demo wordt gemalen, mag je meenemen naar huis.
{{% /imgandtxt %}}

### DE OUDE LINDE VAN MASSEMEN

KNOOPPUNT 67-61

De eeuwenoude linde op het Dorpsplein van Massemen, sinds 2001 beschermd als monument, mocht zich in 2016 ‘Boom van het jaar’ noemen. Over de oorsprong van de 5,7 meter brede en 9,5 meter hoge boom doen tal van verhalen de ronde. Volgens één hypothese staat hij er al sinds 1790, toen de Franse bezetter hem als vrijheidsboom plantte. Volgens een tweede werd de linde aangeplant als een dankbetuiging na het afwerken van de kerk rond 1645. Wie hem hier ook plantte: de linde is een begrip in deze regio, een geliefde plek waar menig dorpsbewoner speelde, feestvierde, voor het eerst kuste en graag naar terugkeert voor zijn of haar trouwfoto’s.

### De Blekerij

Via een kleine omweg bereik je in Massemen De Blekerij. In de winkel van deze boerderij kan je terecht voor (h)eerlijke melkproducten, en op het terras kan je proeven van 25 smaken hoeve-ijs.

### GEDENKTEKEN ADOLF PAPELEU

KNOOPPUNT 61-40

Ter ere van Adolf Papeleu (1811-1859), dé pionier van de commerciële boomkwekerij en rozenteelt in Wetteren, werd aan de Smetledesteenweg 61 een klein gedenkteken opgericht. Papeleu, een bezielde plantkundige, streek na expedities in Midden-Amerika in 1847 neer op ‘den Boskant’ en herschiep de hei in een mooie aanplating van vele soorten bomen en planten. Snel erna runde hij op zijn 65 ha land de grootste boomkwekerij van België. Na WOII kwam aan de Boskant de rozenkweek volop op gang. Vele miljoenen werden er geteeld, zowel voor de inlandse markt als voor de export. Tot op vandaag zijn hier tal van rozen- en bomenkwekers actief.

### WARANDEDUINEN

{{% imgandtxt url="https://www.routen.be/sites/default/files/public/styles/background_image/public/2020-06/preview_21337b1f03254a62a6e7d9487033d9568167632f009a42ddbfccd9f53f72dbee88bd63e86d6yvfh6yxha53xdc146tnuj.jpg" %}}
Op terugweg naar je startpunt fiets je door een stukje natuur dat je eerder aan de kust zou verwachten. Tijdens de laatste Ijstijd spoelde het Scheldewater zand mee dat bijeenwaaide tot hoge duinen die in de loop der eeuwen bebost raakten. Opmerkelijk in deze Warandeduinen zijn ook de imposante hakhoutstoven van eik en beuk: bomen die om de 10 à 20 jaar laag bij de grond werden geknot voor de productie van brandhout. Sommige bomen hier zijn meer dan 4 eeuwen oud.
{{% /imgandtxt %}}

### DE NOTELOZE NOTELAER 

{{% imgandtxt url="https://www.routen.be/sites/default/files/public/styles/background_image/public/2020-06/preview_noteloze%2Bnotelaar%2B1.jpg" %}}
Aan de rand van de Warandeduinen wenkt het groene terras van De Noteloze Notelaer met een kaart vol vaste waarden én seizoenssuggesties. Dat de monumentale boom op het terras geen noten draagt is niet zo vreemd: het is immers geen – zoals de naam van het restaurant doet vermoeden – geen notelaar maar een zilverlinde.
{{% /imgandtxt %}}

### PROVINCIAAL DOMEIN DEN BLAKKEN

{{% imgandtxt url="https://www.routen.be/sites/default/files/public/styles/background_image/public/2020-06/Den%20Blakken%203%20David%20Samyn.jpg" %}}
Domein Den Blakken doet dienst als promotietuin voor zowat alle sierteeltgewassen die Wetteren en omgeving worden verbouwd. Je kunt er heerlijk wandelen in de mooi aangelegde thematuinen of verdwalen in het doolhof met verschillende soorten haagplanten.
{{% /imgandtxt %}}



---
title: "Wase variatie fietsroute"
subtitle: "Waardevol erfgoed, een provinciaal domein, de heide van Waasmunster en een uitgestrekt natuur- en recreatiedomein"
date: "2022-11-05"
description: "Wase variatie fietsroute"
tags:
- flanders
- medium
categories:
- route
- official
region: "flanders"
source: "be.routen"
ext_url: "https://www.routen.be/wase-variatie-fietsroute"
gpx: "routen/wase-variatie-fietsroute.gpx"
length: 42
---

## Let's Go!

Waardevol erfgoed, een provinciaal domein, de heide van Waasmunster en een uitgestrekt natuur- en recreatiedomein: deze route werpt je een gevarieerd fietsdagje in het Waasland voor de wielen.

## On Route

### Kasteel van Sombeke

{{% imgandtxt url="https://www.routen.be/sites/default/files/public/styles/background_image/public/2020-07/Sint-Rochuskerk1-Sombeke-david-samyn.jpg" %}}
Knooppunt 79 - 47

Al na één kilometer fietsen door het natuurgebied Groot Broek, aangelegd door het Sigmaplan, kom je voorbij de toegangspoort van het Kasteel van Sombeke, in de middeleeuwen de versterkte residentie van de heren van Sombeke. Zij zwaaiden van hieruit de plak over hun gelijknamige heerlijkheid. Met een geschiedenis die teruggaat naar de 15de eeuw, is dit het oudste kasteel van het Waasland. Samen met het domein errond, met de twee driehoekige driesen, werd het in 1982 beschermd als dorpsgezicht.
{{% /imgandtxt %}}

### Heide van Waasmunster

{{% imgandtxt url="https://www.routen.be/sites/default/files/public/styles/background_image/public/2020-07/Heidekapel%20Waasmunster%20David%20Samyn.jpg" %}}
Knooppunt 37

Na een kleine drie kilometer verkeersvrij bollen langs de Durme, beland je middenin de Waasmunsterse heide, een populair wandelgebied en een lust voor fietsrecreanten. Centraal in het gebied staat de beschermde kapel Onze Lieve Vrouw van de Zeven Weeën, beter bekend als de Heidekapel, een bedevaartsoord ter ere van Maria. Jaarlijks vindt hier op 25 maart de Heikewipommegang plaats, een boeteprocessie die al sinds midden 14de eeuw door de straten van Waasmunster trekt.
{{% /imgandtxt %}}

### Sint-Niklaas

{{% imgandtxt url="https://www.routen.be/sites/default/files/public/styles/background_image/public/2020-05/waasland_stadhuis_sint-niklaas.jpg" %}}
Knooppunt 36

Via Belsele en het fietspad langs de spoorlijn bereik je Sint-Niklaas, bekend als de stad met het grootste markplein van België (3,19 ha) en natuurlijk als de thuisstad van de Sint. Het Stedelijk Museum (SteM) neemt je mee op een trip door de geschiedenis van Sint-Niklaas en de rest van het Waasland. Waar vroeger wevers zwoegden, huist nu een fascinerende collectie met focus op de kledingindustrie. De hal vol breimachines toont hoe het er vroeger aan toe ging, toen Sint-Niklaas nog het breiatelier van de wereld was en invloedrijke textielbaronnen hier de plak zwaaiden. Dat ze goed boerden, merk je aan de schitterende huizen: deze stad was toonaangevend op het gebied van architectuur, net toen de sierlijke bouwstijl art deco in de mode kwam.
{{% /imgandtxt %}}

### Domein De Ster

{{% imgandtxt url="https://www.routen.be/sites/default/files/public/styles/background_image/public/2020-02/Waasland_springkasteel%20De%20Ster_Sint-Niklaas.jpg" %}}
Knooppunt 96

Toe aan een pauze? Zet je fiets even aan de kant in Domein De Ster, een prachtig groen natuurgebied met bos, vijvers, zandstrand, wandelpaden en romantische hoekjes. Tussen oktober en april kom je er gratis in, vanaf de eerste zaterdag vóór de paasvakantie betaal je een kleine toegangsprijs.
{{% /imgandtxt %}}

### Temse

{{% imgandtxt url="https://www.routen.be/sites/default/files/public/styles/background_image/public/2020-03/Boelwerf%20Temse.jpg" %}}
Knooppunt 75

Wie de naam Temse hoort, denkt automatisch aan de internationaal vermaarde Boelwerf, destijds het grootste scheepsbouwbedrijf van België. Op het terrein waar ooit grote zeeschepen van de helling rolden, verrees het woon- en werkgebied de Zaat. Een grote werfkraan is er als aandenken blijven staan en doet nu dienst als monument. Honger en dorst ga je hier te lijf aan de Wilfordkaai, in een van de vele horecazaken met zicht op het water.
{{% /imgandtxt %}}

### Tielrodebroek

{{% imgandtxt url="https://www.routen.be/sites/default/files/public/styles/background_image/public/2020-06/preview_Tielrode-6595.jpg" %}}
Knooppunt 76

Voorbij Tielrode gaat het flink naar beneden richting de Durmedijk. Hier, waar Schelde en Durme samenvloeien, kijk je uit op Tielrodebroek, een gecontroleerd overstromingsgebied of potpolder met slikken en schorren, rietkragen, wilgenbossen en uitgestrekte hooilanden. Veel watervogels, zoals eenden en blauwe reigers, hebben hier hun thuis.
{{% /imgandtxt %}}

### Veer Tielrode - Hamme

{{% imgandtxt url="https://www.routen.be/sites/default/files/public/styles/background_image/public/2020-03/Veerdienst_Tielrode_SandraKoning.jpg" %}}
Knooppunt 76 - 77

Het veer tussen Hamme en Tielrode bestond al in de 13de eeuw. Cyriel Van Bogaert alias Den Toeter, wiens standbeeld vlakbij de aanlegsteiger aan de overkant prijkt, was een van de bekendste veermannen. 49 jaar lang – van 1925 tot 1974 – bediende hij zowel het veer als de tapkast in café ’t Veerhuis.
{{% /imgandtxt %}}

### Taverne 't veer

{{% imgandtxt url="https://www.routen.be/sites/default/files/public/styles/background_image/public/2020-06/preview_Tielrode-6665.jpg" %}}
Het vroegere veerhuis van Tielrode is vandaag een gezellige taverne met een terras op het zuiden en een veilige speeltuin. Van een winters stoofpotje over een royaal belegde boterham van ’t huis tot een frisse zomersalade: alles wordt hier vers en eigenhandig bereid. En dat bij een trappist van ’t vat of een ander, soms exclusief, biertje.
{{% /imgandtxt %}}

### Slikken en Schorren

Knooppunt 77 - 78 - 90

Op de rechteroever van de Schelde vlakbij de Durme liggen de schorren van de Durme, nog een van de weinige restanten zoetwaterschorren in ons land. Riet en wilgen zijn hier heer en meester: ze vormen ondoordringbare wouden die hier en daar veel weg hebben van tropische mangroven. Tal van vogels komen er graag slapen en broeden. Dankzij het Sigmaplan kan deze zoetwatergetijdennatuur zich ook in de Bunt en in Klein en Groot Broek, aan de overkant van de Durme in Waasmunster en Temse, ontwikkelen.

### Mirabrug

{{% imgandtxt url="https://www.routen.be/sites/default/files/public/styles/background_image/public/2020-03/Mirabrug_DavidSamyn.jpg" %}}
Knooppunt 90 - 79

Via de ijzeren brug fiets je terug naar je startpunt aan knooppunt 90. Sinds de jaren ’70 kent Vlaanderen deze Hammebrug over de Durme als de ‘Mirabrug’, naar de film ‘Mira’ met Willeke van Ammelrooy. Samen met Jan Decleir dook deze legendarische Nederlandse actrice hier naakt de rivier in. Haar blote borsten waren destijds nog zo gewaagd dat men hier altijd van de Mirabrug is blijven spreken. Vandaag is de brug beschermd als monument en kan je er alleen nog te voet of met de fiets over.
{{% /imgandtxt %}}



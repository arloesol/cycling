---
title: "Canteclaer fietsroute"
subtitle: "Canteclaer de haan uit het middeleeuwse dierenepos ‘Van den vos Reynaerde’ is je gids op deze rit door de bossen en akkerlanden tussen Stekene, Lokeren en Moerbeke"
date: "2022-11-05"
description: "Canteclaer fietsroute"
tags:
- flanders
- medium
categories:
- route
- official
region: "flanders"
source: "be.routen"
ext_url: "https://www.routen.be/canteclaer-fietsroute"
gpx: "routen/canteclaer-fietsroute.gpx"
length: 46
---

## Let's Go!

Canteclaer de haan uit het middeleeuwse dierenepos ‘Van den vos Reynaerde’ is je gids op deze rit door de bossen en akkerlanden tussen Stekene, Lokeren en Moerbeke. Reynaerts achtertuin als het ware, want het was hier in het Waasland (en een deel van Oost-Zeeuws-Vlaanderen) dat de gewetenloze vos - toen de dieren nog spraken - zijn listige streken uithaalde.

## On Route

### STEENGELAAG

{{% imgandtxt url="https://www.routen.be/sites/default/files/public/styles/background_image/public/2020-02/Waasland_Steengelaag_Stekene_0.jpg" %}}
Op een boogscheut van het centrum van Stekene, vlakbij de oude spoorwegberm, wenkt het Steengelaag, een gevarieerd natuurgebied met een verleden van kleiontginning. Waar vroeger met noeste arbeid klei uit de bodem werd getrokken voor de naburige steenbakkerijen, vind je vandaag weidse plassen die krioelen van de watervogels. Stap even af voor een korte wandeling op het wandelpad dat, de niveauverschillen volgend, je langs de verschillende delen van het Steengelag leidt.  Check zeker ook de infoborden onderweg: ze  brengen je info bij over de plek die je bezichtigt. Af en toe kan je naar adem happen op de rustbanken, die strategisch verspreid staan.
{{% /imgandtxt %}}

### STEKENSE VAART

{{% imgandtxt url="https://www.routen.be/sites/default/files/public/styles/background_image/public/2020-03/Waasland_Stekense%20Vaart_Stekene1.jpg" %}}
Via de Spoorwegwegel kom je vrij snel op het jaagpad langs de Stekense Vaart of het Kanaal van Stekene, waarvan beide oevers zijn erkend als stiltegebied. Hier trakteert het landschap op uitgestrekte en uitzonderlijk mooie vergezichten. Gegraven in 1315, speelde de vaart in de 16de en 17de eeuw een belangrijke rol bij het transport van de stenen en tichels. Die werden vervaardigd in de talrijke steen- en tichelbakkerijen die deze streek destijds rijk was.
{{% /imgandtxt %}}

### FONDATIE VAN BOUDELO

{{% imgandtxt url="https://www.routen.be/sites/default/files/public/styles/background_image/public/2020-03/Waasland_fondatie%20van%20boudelo_sint-niklaas%203.jpg" %}}
Verderop langs het kanaal waaiert de Fondatie van Boudelo uit, een waardevol natuurgebied dat 800 jaar geleden bij de statige Abdij van Boudelo hoorde. Hier zou de monnik Willem van Boudelo - alias Willem die Madoc maakte - het verhaal van Reynaert de Vos hebben geschreven. Van die abdij blijft niets meer over, maar de natuur die in de plaats kwam - een aaneenschakeling van sierlijke poeltjes, uitgestrekte hooilanden en zuurstofrijke bossen - is mogelijk nog monumentaler.
{{% /imgandtxt %}}

### MOERVAARTMEERSEN EN DAKNAMSE MEERSEN

{{% imgandtxt url="https://www.routen.be/sites/default/files/public/styles/background_image/public/2020-06/Moervaart%20David%20Samyn.jpg" %}}
In Eksaarde liggen de beschermde Moervaartmeersen, een strook natuur van 200 meter breed langs de Moervaart, met bloemrijke meersen, begraasde zones, bosjes en vijvers. Die laatste vormen de habitat voor onder meer libellen en amfibieën. Wat verderop, in de Durmevallei tussen Daknam en Lokeren, kan je je fiets even aan de kant zetten en de Daknamse Meersen induiken: alweer een fraaie brok groen, doorkruist met wandelpaden langs bloemrijke hooilanden, verspreide bosjes, knotwilgenrijen en talrijke sloten. Vanop de oude spoorwegbedding, vandaag een populair fiets- en wandelpad, heb je een goed zicht op de hooilanden, die bruisen van het leven.
{{% /imgandtxt %}}

### DAKNAM

{{% imgandtxt url="https://www.routen.be/sites/default/files/public/styles/background_image/public/2020-06/Daknam%20Kerk%20Den%20Reynaert%20TOV.jpg" %}}
Wandel je door het Catharinastraatje, dan bots je op ijzeren replica’s van alle protagonisten uit het Reynaertverhaal. Wandel je dat straatje helemaal uit? Dan kan je zelfs de picknick serveren op de troon van Koning Nobel.
{{% /imgandtxt %}}

### CAFE DEN REYNAERT

Dit gezellige cafeetje op het dorpsplein van Daknam brengt niet alleen met zijn naam ode aan het Reynaertepos, ook het huisbier heet ’t Vosken – absolute aanrader, trouwens!

### DE LINIE EN DE KRUISKAPEL

{{% imgandtxt url="https://www.routen.be/sites/default/files/public/styles/background_image/public/2020-06/Waasland%20Kruiskapel%202%20David%20Samyn.jpg" %}}
Via de oude spoorlijn – ‘de route’ in de volksmond – fiets je Daknam uit richting Eksaarde, parallel met het riviertje de Zuidlede. Stop even voor een boerenboterham in ’t Veldcafé aan Eksaardedam, en maak wat verderop aan de Fondatiegracht een ommetje richting de Kruiskapel. In de buurt van deze ‘miraculeuze’ bedevaartplaats te midden van de velden en omringd door statige rode beuken staan 14 veldkapelletjes die de kapel verbinden met de parochiekerk van Eksaarde. Een bijna magisch plekje, met rondom de Linie: alweer een prachtig natuurgebied dat zeer in trek is bij wandelaars, fietsers en rustzoekers van over het hele land.
{{% /imgandtxt %}}

### GROT OLV VAN DE FIETSERS

{{% imgandtxt url="https://www.routen.be/sites/default/files/public/styles/background_image/public/2020-03/Waasland_Grot%20O.L.V.%20van%20de%20fietsers_Stekene.png" %}}
Na een kort eindje fietsen langs de Moervaart steek je het water over via de Coudenbormbrug richting Klein-Sinaai en zo verder terug naar het startpunt. Fiets je via de Heirweg verder en kies je rechts de Koebrugstraat, dan kom je bij alweer een bijzonder plekje op deze route: de Grot van de Fietsers, een heus bedevaartsoord voor fietsers uit heel Vlaanderen. Doorheen de jaren verzamelde de kerk naast de grot meer dan 100 truitjes van fenomenale wielrenners zoals Museeuw, Merckx, Cancellara, Gilbert, Albert,… . De lijst gaat maar door en valt te bewonderen in een klein museum ter plekke. De eerste zondag van maart laten hier jaarlijks zo’n 700 fietsers hun tweewieler wijden. Een heuse happening in het anders zo stille Klein-Sinaai!
{{% /imgandtxt %}}



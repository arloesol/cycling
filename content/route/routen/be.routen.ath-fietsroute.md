---
title: "Ath fietsroute"
subtitle: "Op zoek naar de plaats waar de Dender ontspringt, belanden we na een stevige klim via de hellingen van de Vlaamse Ardennen in Wallonie Picarde aan de andere kant van de taalgrens"
date: "2022-11-05"
description: "Ath fietsroute"
tags:
- flanders
- medium
categories:
- route
- official
region: "flanders"
source: "be.routen"
ext_url: "https://www.routen.be/ath-fietsroute"
gpx: "routen/ath-fietsroute.gpx"
length: 49
---

## Let's Go!

Op zoek naar de plaats waar de Dender ontspringt, belanden we na een stevige klim via de hellingen van de Vlaamse Ardennen in Wallonie Picarde aan de andere kant van de taalgrens. We houden halt in Ath, de stad van de reuzen, en fietsen verder stroomafwaarts richting Lessen en Geraardsbergen. Deze route is bedoeld voor wie van een uitdaging houdt, maar wees gerust: de beloning wacht!

## On Route

### Geraardsbergen

Startpunt

We starten aan café Het Bruggenhuis in Overboelare, even ten zuiden van Geraardsbergen. Wie vanuit centrum Geraardsbergen vertrekt, fietst van knooppunt 81 in de richting van knooppunt 83 en keert ook zo terug. Deze fietsroute is heuvelachtig in de richting van Ath maar overwegend vlak op de terugweg.

### Het Bruggenhuis

{{% imgandtxt url="https://www.routen.be/sites/default/files/public/styles/background_image/public/2021-08/sag058.jpg" %}}
Knooppunt 83

De oorsprong van dit café gaat terug tot vlak na WOII. De vernielde ophaalbrug werd vervangen door een vaste brug en in het aanpalende bruggenhuis vonden schippers en vissers elkaar voortaan aan de tapkast. Vandaag krijgt het café naast fietsers en wandelaars ook veel jazzliefhebbers over de vloer. Jong talent én oudgedienden uit de jazzscene staan er regelmatig op het podium. Daarnaast gaat Het Bruggenhuis prat op een uitgekiende selectie Belgische bieren en een kaart met vers bereide en verzorgde gerechten.
{{% /imgandtxt %}}

### Boelarebos

{{% imgandtxt url="https://www.routen.be/sites/default/files/public/styles/background_image/public/2020-06/Boelarebos%20Geraargsbergen%205%20David%20Samyn.jpg" %}}
knooppunt 83-29

Het Boelarebos is een bosgebied ten zuiden van de Dender én een kasseihelling die berucht is in wielermiddens. Het zou een restant zijn van het zogenaamde Kolenwoud, een oerbos dat zich uitstrekte van Brabant tot Picardië. Bij de aanleg van de spoorlijn Geraardsbergen-Edingen werd onder de Boelareheuvel een tunnel gegraven. Het is samen met de tunnel van Louise-Marie en die van de Voerstreek een van de weinige Vlaamse spoorwegtunnels die door een heuvel lopen.
{{% /imgandtxt %}}

### Akrenbos

knooppunt 49

Akrenbos tussen Lessen en Bever maakt deel uit van een groter boscomplex op het grondgebied van de provincie Henegouwen. Het is een van de weinige bossen waar het traditionele middelhoutbosbeheer nog vrij minutieus wordt opgevolgd. Bomen worden vlak boven de grond geknot om het hakhout makkelijker bereikbaar te maken. Tientallen kruiden uit het Akrenbos werden medicinaal gebruikt. Aan de rand van het Akrenbos wordt vandaag nog grote engelwortel gekweekt.

### Lessenbos

{{% imgandtxt url="https://www.routen.be/sites/default/files/public/styles/background_image/public/2020-06/preview_TOV_Dendersteden_feb_2018-16.jpg" %}}
Knooppunt 41-40

Het dorpje Bois-de-Lessines dankt zijn naam aan het feit dat het grondgebied eeuwenlang volledig bebost was. In vroegere tijden vormden de bossen van Bois-de-Lessines, Ollignies en Deux-Acren één geheel dat zich uitstrekt tot Ath. De linde bij de kerk werd kort na de Franse Revolutie geplant en draagt de naam Arbre de la Liberté of Boom van de Vrijheid. Even buiten het centrum vind je het Château de l’Estriverie, een waterkasteel dat in een vorige hoedanigheid toebehoorde aan Jan Van Oudenaarde – heer van Vloesberg en Lessen – en dat vandaag als monument is beschermd.
{{% /imgandtxt %}}

### Ath

{{% imgandtxt url="https://www.routen.be/sites/default/files/public/styles/background_image/public/2020-06/Ath%20Reuzen%20TOV.jpg" %}}
Knooppunt 83-55

De Dender ontstaat bij de samenvloeiing van de Oostelijke Dender en de Westelijke of Kleine Dender in de buurt van Ath, een middeleeuwse vestingstad waar de charmes van het verleden opvallend goed bewaard zijn gebleven. Op bouwkundig vlak springt vooral de imposante Burbanttoren in het oog, terwijl de folklore van weleer doorleeft in de jaarlijkse Ducasse, een uitbundig volksfeest rond de reus Goliath en zijn vrouw, het paard Bayard en de vier andere stadsreuzen. De streek rond Ath dankt z’n bijnaam ‘Le pays vert’ – het groene land – aan het landelijke karakter, met pittoreske plaatsjes, eeuwenoude boerderijen en eenzame windmolens in het glooiende landschap van Wallonie Picarde, de Waalse zusterstreek van de Vlaamse Ardennen.
{{% /imgandtxt %}}

### Lessen

{{% imgandtxt url="https://www.routen.be/sites/default/files/public/styles/background_image/public/2020-06/Lessines%203%20David%20Samyn.jpg" %}}
knooppunt 34-44

De zo beruchte Vlaamse kasseien van de Muur van Geraardsbergen waarop wielerfanaten jaarlijks hun ‘tubes’ verslijten, zijn afkomstig uit Waalse grond. Het uitzicht van Lessen – de geboortestad van kunstschilder René Magritte – wordt nog steeds in grote mate bepaald door de talrijke steengroeven in en rond het stadje. Heel wat groeven zijn intussen verlaten en overwoekerd met groen, maar de herinnering aan het industriële verleden leeft voort in de kleine paadjes, het volkshuis, de straatnamen… De patroonheilige van de stad, Saint-Roch, is dan ook de beschermheer van de steenhouwers.
{{% /imgandtxt %}}

### Overboelare Airfield

{{% imgandtxt url="https://www.routen.be/sites/default/files/public/styles/background_image/public/2020-06/Overboelare%20Airfield%203%20David%20Samyn.jpg" %}}
knooppunt 28-83

Het vliegveld in Overboelare beschikt over een grasbaan van 600 meter en is de thuishaven van de plaatselijke zweefvliegclub. Aan de ingang doet een Douglas C-54A Skymaster dienst als clublokaal. Tijdens het eerste weekend van augustus vindt er een jaarlijkse opendeurdag plaats met initiatievluchten en demonstraties van zweefvliegtuigen en vliegende oldtimers.
{{% /imgandtxt %}}



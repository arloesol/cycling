---
title: "Langs de linie fietsroute"
subtitle: "Nergens zijn de Staats-Spaanse Linies van vroeger zo tastbaar aanwezig als op deze route vanuit het Wase grensdorpje De Klinge"
date: "2022-11-05"
description: "Langs de linie fietsroute"
tags:
- flanders
- medium
categories:
- route
- official
region: "flanders"
source: "be.routen"
ext_url: "https://www.routen.be/langs-de-linie-fietsroute"
gpx: "routen/langs-de-linie-fietsroute.gpx"
length: 31
---

## Let's Go!

Nergens zijn de Staats-Spaanse Linies van vroeger zo tastbaar aanwezig als op deze route vanuit het Wase grensdorpje De Klinge. Hier vind je nog restanten van forten, wat verderop zijn de linies enkel nog zichtbaar vanuit de lucht, als straten, dreven en waterlopen.

## On Route

### Café (Ou)de Statie

{{% imgandtxt url="https://www.routen.be/sites/default/files/public/styles/background_image/public/2020-05/waasland_Klingspoor_sint-gillis-waas.jpg" %}}
Startpunt

Dé plek om voor of na je rit neer te strijken voor een hap en/of een tap, dit volledig gerenoveerde cafeetje op de Klingspoorsite. Heerlijk terras bij mooi weer!
{{% /imgandtxt %}}

### Stropersbos

{{% imgandtxt url="https://www.routen.be/sites/default/files/public/styles/background_image/public/2020-08/Stropersbos%20David%20Samyn%20header%20website%20%282%29.jpg" %}}
Knooppunt 80

Via de oude spoorwegbedding bol je, omringd door groen, richting knooppunt 80. Onderweg kan je even rechts afslaan naar het Stropersbos, een van de grootste boscomplexen van Oost-Vlaanderen. Hier worden gallowayrunderen, konikpaarden en schapen ingezet bij het bosbeheer: deze vredelievende grazers helpen verbossing van het open landschap te vermijden en bewaken zo het afwisselende natuurschoon.
{{% /imgandtxt %}}

### Staats-Spaanse linies

{{% imgandtxt url="https://www.routen.be/sites/default/files/public/styles/background_image/public/2020-03/Badmarlinie_johanMartens.jpg" %}}
Knooppunt 80

Door het Stropersbos loopt De Linie: vandaag de afwateringsbeek voor het bos, tussen 1701-1702 door markies Bedmar gebouwd om de Spaanse Nederlanden te beschermen  tegen de Nederlandse Republiek. Ook het Fort Sint-Jan werd - net als de Forten Bedmar en Fuentes-Spinola tussen knooppunten 73 en 10 - geïntegreerd in deze enorme verdedigingslinie van Nieuwpoort aan de kust tot Hoei aan de Maas. Het fort is intussen verdwenen, maar de grondvorm en de grachten blijven duidelijk zichtbaar. Tussen de twee wereldoorlogen werden tijdens graafwerkzaamheden nog resten van kanonkelders gevonden. Volgens een Waas volksverhaal ligt in de onderaardse gangen tot op vandaag een schat verborgen.
{{% /imgandtxt %}}

### Koningsdijk

{{% imgandtxt url="https://www.routen.be/sites/default/files/public/styles/background_image/public/2020-02/Waasland_Koningsdijk_Sint-Gillis-Waas.jpg" %}}
Knooppunt 73-10

Via het fietspad op de Koningdijk fiets je van de wijk Spaans Kwartier en Fort Bedmar richting Kieldrecht. Deze prachtige met populieren beplante dijk ligt pal op de grens België-Nederland en werd gebouwd na de Vrede van Münster, die in 1648 een einde maakte aan de Tachtigjarige Oorlog. Enkele honderden meters voorbij het kruispunt met de Polderstraat merk je op je rechterkant een rechthoekig stuk terrein met een grote waterplas, een vlaggenmast en een boerderij. Hier stond Fort Spinola, een Spaans fort met zicht op de polders tussen De Klinge en Hulst. Van het fort zelf zie je niets meer, maar een infobord op het fietspad vertelt er meer over.
{{% /imgandtxt %}}

### De Grote Geule

{{% imgandtxt url="https://www.routen.be/sites/default/files/public/styles/background_image/public/2020-08/kreken%20van%20Saleghem%20header%20website.jpg" %}}
Knooppunt 12-67

Lekkere lunch- en maandmenu’s op de markt van Kieldrecht, in De Grote Geule vlakbij het gelijknamige natuurgebied en de gelijknamige kreek. Wandel even tot aan de dijk voor een van de mooiste uitzichten langs deze route.
{{% /imgandtxt %}}

### Drijdijck

{{% imgandtxt url="https://www.routen.be/sites/default/files/public/styles/background_image/public/2020-03/Kieldrechtsluis_0.jpg" %}}
Knooppunt 67

Iets ten zuiden van Kieldrecht kom je op de Drijdijk en krijg je zicht op de Waaslandhaven. Drijdijck, het natuurgebied ertussenin, is een lust voor het oog, met grazende wilde paarden en met wat geluk ook kuifeenden, kievieten, knobbelzwanen en bruine kiekendieven. Het contrast met het groene leven aan je voeten en de daarbovenuit rijzende industrie maakt deze plek uiterst fotogeniek. Het bedrijf dat je ziet is Antwerp Euroterminal, marktleider in overzees transport van rollende vracht. Andere grote bedrijven daar is de buurt zijn Tabaknatie en ITC Rubis. De nieuwe Kieldrechtsluis brengt zeeschepen via een kortere weg tot aan hun loskades.
{{% /imgandtxt %}}

### Kreken van Saleghem

{{% imgandtxt url="https://www.routen.be/sites/default/files/public/styles/background_image/public/2020-07/preview_waasland%2Bhavenland48.jpg" %}}
Knooppunt 70-75

Dit krekengebied, dat zich uitstrekt over Sint-Gillis-Waas, Meerdonk en Vrasene, vormt een kronkelig snoer van kleine en grote plassen, rietkragen, wilgenbosjes en moerassen met vaak een eigen naam. Het uitzicht aan knooppunt 75 op de Oude Saleghemgeul en de vissershuisjes is adembenemend! Verderop langs de Krekeldijk ligt Natuurhuis Panneweel, een oud boerenerf van waaruit Natuurpunt Waasland Noord begeleide wandelingen langs de kreken organiseert. Een leuke picknickplek!
{{% /imgandtxt %}}



---
title: "Ronde van Vlaanderen fietsroute: blauwe lus"
subtitle: "Tem zelf de geduchte kuitenbijters Oude Kwaremont, de Koppenberg én de Taaienberg op deze kortste – maar zeker niet lichtste – Ronde van Vlaanderen-route"
date: "2022-11-05"
description: "Ronde van Vlaanderen fietsroute: blauwe lus"
tags:
- flanders
- medium
categories:
- route
- official
region: "flanders"
source: "be.routen"
ext_url: "https://www.routen.be/ronde-van-vlaanderen-fietsroute-blauwe-lus"
gpx: "routen/ronde-van-vlaanderen-fietsroute-blauwe-lus.gpx"
length: 80
---

## Let's Go!

Tem zelf de geduchte kuitenbijters Oude Kwaremont, de Koppenberg én de Taaienberg op deze kortste – maar zeker niet lichtste – Ronde van Vlaanderen-route. Je fietst 78 kilometer lang over alle bekende kasseistroken, de echte coureurs achterna door de prachtige natuur van de Vlaamse Ardennen.

## On Route

### Centrum Ronde van Vlaanderen (CRVV)

{{% imgandexttxt url="https://www.routen.be/sites/default/files/public/styles/background_image/public/2020-03/Centrum_Ronde_Van_Vlaanderen_1.jpg" %}}
Startpunt

Het Centrum Ronde van Vlaanderen is dé ontmoetingsplek voor koersliefhebbers en hét archief voor Ronde fetisjisten. Maar vandaag is het ook vooral het perfecte startpunt voor actieve wielrenners die het Rondeparcours zelf onder hun wielen willen voelen. Wielertoeristen kunnen zich hier omkleden, een racefiets huren, een gps ontlenen – mét fietslussen erop – en nadien ook douchen. Wie na de rit nog energie over heeft, kan terecht in de Rondetentoonstelling waar je het hele jaar door wisselende, thematische collecties kan zien. Nog altijd geen zin om huiswaarts te keren? Ga dan je zege vieren in het vernieuwde Peloton Café.
{{% /imgandexttxt %}}

### Strava Flandrien Challenge

{{% imgandexttxt url="https://www.routen.be/sites/default/files/public/styles/background_image/public/2020-11/preview_Oost-Vlaanderen_ChaineDesMonts-Oudenaarde_LEH_3231_HildeLenaerts.jpg" %}}
Meer info
{{% /imgandexttxt %}}

### Oude Kwaremont

{{% imgandexttxt url="https://www.routen.be/sites/default/files/public/styles/background_image/public/2020-03/OudeKwaremont.jpg" %}}
Kwaremont, met zijn witgekalkte kerkje en wondermooie ligging, lokte na de Tweede Wereldoorlog tal van kunstenaars naar de Vlaamse Ardennen. Ook vandaag zijn er onder de Kwaremontse kerktoren nog een paar ateliers en galeries. In het hart van het dorpje ligt ook In De Zon, een gemoedelijk eet- en praatcafé met een fijn terras.
{{% /imgandexttxt %}}

### Ronde Van Vlaanderenstraat

{{% imgandexttxt url="https://www.routen.be/sites/default/files/public/styles/background_image/public/2020-03/RVVStraat2_0.jpg" %}}
Eens je in Kwaremont arriveert, rij je vlotjes de Ronde van Vlaanderenstraat binnen, één langgerekte ode aan Vlaanderens Mooiste en de wielerhelden die de koers groot hebben gemaakt. Het is een monument op zichzelf, met een eregalerij met 10 levensgrote portretten van mythische wielerhelden, een 1,2 kilometer lange erelijst op het wegdek én een mozaïek van alle Rondewinnaars - mannen én vrouwen - aan het monument van Karel Van Wijnendaele.
{{% /imgandexttxt %}}

### D'Oude Hoeve

{{% imgandexttxt url="https://www.routen.be/sites/default/files/public/styles/background_image/public/2020-03/D%27oude_Hoeve.jpg" %}}
Een fris getapte pint heb je intussen wel verdiend. En waar beter om daarmee achteruit te zakken dan in D’ Oude Hoeve , een wielercafé zoals er geen twee bestaan. Opgetrokken uit pure passie voor de koers, bevolkt door liefhebbers van het betere wielerwerk. Indien nodig kun je hier even onder de douche springen, voor fietsers met pech is er een basispakket om banden te stoppen.
{{% /imgandexttxt %}}

### Koppenberg

{{% imgandexttxt url="https://www.routen.be/sites/default/files/public/styles/background_image/public/2020-11/preview_Oost-Vlaanderen_ChaineDesMonts-Oudenaarde_LEH_3465_HildeLenaerts.jpg" %}}
Vooraleer je aan de Koppenberg arriveert, wachten je nog op of langs je route een paar bekend in de oren klinkende beproevingen, zoals de Patersberg, de Kapelberg en Korte Keer. Een bijzonder zware jongen, die Koppenberg alias ‘de bult van Melden’, met een stijgingspercentage van wel 22%. Die (picknick)pauze in het Koppenbergbos heb je nu echt wel verdiend!
{{% /imgandexttxt %}}

### Taaienberg

{{% imgandexttxt url="https://www.routen.be/sites/default/files/public/styles/background_image/public/2020-06/Taaienberg.jpg" %}}
Deze heuvel maakt z’n naam helemaal waar: het is een venijnige klim met een 800 meter lange kasseistrook, die beschermd is als monument. Wielenfanaten kennen hem ook als de favoriete ‘berg’ van wielrenner-op-rust Tom Boonen.
{{% /imgandexttxt %}}

### Louise-Marie en Muziekbos

{{% imgandexttxt url="https://www.routen.be/sites/default/files/public/styles/background_image/public/2020-03/Louise-Marie_JelleVermeersch.jpg" %}}
Via Etikhove en de alweer venijnige Taaienberg - 800 meter kasseien, maximaal stijgingspercentage 15.8%  - gaat het richting Louise-Marie en het 100 hectare grote Muziekbos, misschien wel de meest symbolische plaats van de regio. Hier was het dat schrijver Omer Wattez, danig onder de indruk van het landschap dat hij vanop de Geuzentoren aanschouwde, de naam Vlaamse Ardennen bedacht. Maak gebruik van de picknickbank of geniet even van de rust op de Sinnenbank vlakbij deze sprookjesachtige toren.
{{% /imgandexttxt %}}

### Bistro Boekzitting

{{% imgandexttxt url="https://www.routen.be/sites/default/files/public/styles/background_image/public/2020-04/Bistro%20Boekzitting%20Muziekbos%20%C2%A9%20David%20Samyn.jpg" %}}
Op de plek waar vroeger recht werd gesproken, staat sinds jaren Bistro Boekzitting, alweer een gezellige stop met een uitnodigend terras. Je bent er welkom voor een drankje, een snelle hap of een gastronomisch menu. Voor de liefhebbers van het betere gerstenat: dit is een van de weinige cafés in de regio waar je Liefmans Goudenband in flessen van 75 cl kunt drinken: een aanrader! Ook tal van andere bieren uit de Vlaamse Ardennen prijken op de kaart.
{{% /imgandexttxt %}}

### Sint-Hermescrypte

{{% imgandexttxt url="https://www.routen.be/sites/default/files/public/styles/background_image/public/2020-03/Sint-Hermescrypte3.jpg" %}}
Behalve met de Hoge Mote, een grensverleggend streekbelevingscentrum voor de Vlaamse Ardennen, pronkt Ronse met een voor België unieke site: de monumentale Romaanse crypte onder de Sint-Hermeskerk. Hier liggen de relieken van de heilige Hermes, patroon van de zenuw- en geesteszieken. Tijdens de middeleeuwen kwamen talloze waanzinnige pelgrims hier vurig om genezing smeken. Het 11de-eeuwse bouwwerk telt 32 zuilen, heeft prachtige muren in natuursteen, een verborgen grafkamer en een kuuroord avant la lettre voor de zieke bezoekers. Maak kennis met de crypte via een audiogids of ga op ontdekking met ’t Creepy Crypte spel. Mis ook De Passage niet: dé place to be voor foodies, gevestigd in de prachtig renoveerde Sint-Martinuskerk.
{{% /imgandexttxt %}}

### Molen Ten Hotond

{{% imgandexttxt url="https://www.routen.be/sites/default/files/public/styles/background_image/public/2020-07/Hotond%20landschap%201%20David%20Samyn.jpg" %}}
Hoger dan op de Hotondberg kun je in Oost-Vlaanderen niet zitten: met zijn 150 meter boven de zeespiegel torent de heuvel uit boven àlles in de provincie. Het cafeetje dat er vroeger stond ging tegen de grond en maakte plaats voor een vrij toegankelijk park met aansluitend het gloednieuwe hotel-restaurant Hotond én een gloednieuw café. Waar dat zou komen, lag voor de hand: in de bekende Hotondmolen zelf, een 18de-eeuwse grondzeiler met fenomenaal uitzicht op de heuvels van de Vlaamse Ardennen. Ook als je hier niet blijft overnachten (wat eerlijk gezegd zonde zou zijn) zien ze je in het Hotond Café graag komen voor een drankje en een hapje. Een van de mooiste panorama’s van Oost-Vlaanderen krijg je er gratis bovenop.
{{% /imgandexttxt %}}

### Kluisbos

{{% imgandexttxt url="https://www.routen.be/sites/default/files/public/styles/background_image/public/2020-04/Kluisbos.jpg" %}}
In het 300 hectare grote Kluisbos bovenop de Kluisberg, een van de pronkstukken van de Vlaamse Ardennen, geraak je nooit uitgewandeld of -gefietst. Om van mountaunbiken nog maar te zwijgen. Plekjes met idyllische namen als de Liefdesbron, de Toren en de Vierschaar leiden je altijd weer in de juiste richting, en op Peetje en Meetje zouden druïden en Keltische priesters ooit nog offers gebracht hebben. Volgens de mythe, uiteraard.
{{% /imgandexttxt %}}

### Bosbaar

{{% imgandexttxt url="https://www.routen.be/sites/default/files/public/styles/background_image/public/2020-04/bosbaar.jpg" %}}
Bosbaar, een heerlijke plek om even bij te tanken met een streekeigen biertje of hartige snack! Wat startte als een zomerse pop-up, groeide uit tot een populaire pleisterplaats voor wandelaars en fietsers. Geen gewone frisdranken of pintjes hier, wel biolimonades en lokale bieren zoals die van Keun, de gelijknamige microbrouwerij uit Ronse. Of een speculaaskoffie met lekkers van het Gentse Julie’s House.
{{% /imgandexttxt %}}

### Domein De Ghellinck

{{% imgandexttxt url="https://www.routen.be/sites/default/files/public/styles/background_image/public/2020-04/fietsen%20aan%20horecazaak.jpg" %}}
Wanneer je in Kluisbergen weer aan de Schelde komt, wacht je opnieuw een vlakke Schelderit richting je startpunt. Ongeveer halverwege kom je in Elsegem voorbij Domein De Ghellinck, een oud kasteeldomein met aanpalend park, dat zich uitstrekt tot aan de Schelde. De bijgebouwen van het kasteel kregen een nieuwe bestemming als tearoom-restaurant. Zeker een stop waard!
{{% /imgandexttxt %}}

### De Carillon

{{% imgandexttxt url="https://www.routen.be/sites/default/files/public/styles/background_image/public/2020-07/preview_VLL135.jpg" %}}
Geen mooiere afsluiter van deze Rondelus - na een welverdiende douche in het CRVV - dan De Carillon op de Markt van Oudenaarde, het oudste ‘bruin’ café van de stad, in de schaduw van de Sint-Walburgakerk. Hier tappen ze onder meer Ename Blond en Liefmans Goudenband van ’t vat. De twee schattige huisjes waarin het café is gevestigd, fungeerden als decor in de eerste Bakelandt strips.
{{% /imgandexttxt %}}



---
title: "Langs Bossen En Meersen Fietsroute"
subtitle: "Vertrekkend in het idyllische Munte fiets je in dit stukje bloeiend Oost-Vlaanderen langs het Gentbos richting de Scheldemeersen, om via Oosterzele en Balegem terug aan je startpunt te komen"
date: "2022-11-09"
description: "Vertrekkend in het idyllische Munte fiets je in dit stukje bloeiend Oost-Vlaanderen langs het Gentbos richting de Scheldemeersen, om via Oosterzele en Balegem terug aan je startpunt te komen"
region: "flanders"
source: "be.routen"
ext_url: "https://www.routen.be/langs-bossen-en-meersen-fietsroute"
gpx: "routen/langs-bossen-en-meersen-fietsroute.gpx"
length: 46
tags:
 - "flanders"
 - "short"
categories:
 - "official"
 - "route"
---

## Let's Go ! 

Vertrekkend in het idyllische Munte fiets je in dit stukje bloeiend Oost-Vlaanderen langs het Gentbos richting de Scheldemeersen, om via Oosterzele en Balegem terug aan je startpunt te komen. Onderweg passeer je heel wat kwekerijen en bloemisterijen met thuisverkoop. Vergeet je fietszakken niet, wie weet keer je huiswaarts met dé ideale plant voor huis of tuin.

## On route

### Knooppunt 84 – Toeristisch Infopunt Munte

Startpunt

### Munte

{{% imgandtxt url="https://www.routen.be/sites/default/files/public/styles/background_image/public/2021-09/preview_Merelbeke_Munte-4.jpg" alt="MUNTE" %}}
KNOOPPUNT 84

Munte – inwoners: 700 – dankt zijn naam aan het Latijnse ‘montem’ (berg) en verwijst naar de heuvelrug waarop dit charmante kouterdorpje in Scheldeland ligt. De Sint-Bonifasiuskerk ligt op het hoogste punt van de regio (55 meter) en dankt zijn roem aan het relikwie van Sint-Apollonia of ‘Sinte Plonne’, de patrones tegen tandpijn. Samen met de kerk maken de twee huisjes links deel uit van het geklasseerde dorpsgezicht. Vlakbij staat het kasteel Ter Zinkt, een echte middeleeuws slot met een kilometerlange dreef.
{{% /imgandtxt %}}

### Bistro Oud Munte 

{{% imgandtxt url="https://www.routen.be/sites/default/files/public/styles/background_image/public/2021-01/Munte%20Afspanning%20Oud%20Munte.jpg" alt="Bistro Oud Munte " %}}
Bistro Oud Munte was jarenlang een typisch dorpscafé tegenover de kerk, een afspanning waar paard, ruiter, wandelaar en fietser hun dorst konden lessen. Vandaag is het een gezellig restaurant dat de Frans-Belgische keuken zonder poespas serveert.
{{% /imgandtxt %}}

### De Linde

Knooppunt 84-82

Aan de kerk van Bottelare vind je De Linde. In dit gezellige eetcafé kan je terecht voor een drankje, een snack of een pannenkoek.### Provinciaal Domein Gentbos

{{% imgandtxt url="https://www.routen.be/sites/default/files/public/styles/background_image/public/2020-06/Gentbos%20Bottelare%205%20-%20Inge%20Van%20den%20Heuvel.jpg" alt="PROVINCIAAL DOMEIN GENTBOS" %}}
KNOOPPUNT 82

Het Gentbos, 22 hectare groot en sinds 1990 eigendom van het Oost-Vlaamse provinciebestuur, is een van de relatief weinige bossen die in Vlaanderen natuurlijk worden beheerd. Natuurlijk beheerde bossen vertonen een aantal typische kenmerken die je niet terugvindt in bossen met een meer productiegericht beheer, zoals grazige open plekken, de aanwezigheid van dood hout en een boszoom. Het gebied verrast met een grote dieren- en plantenrijkdom: hier huizen zo’n 50 vogelsoorten en kruist met wat geluk nog een rode eekhoorn je pad. In de lente bloeien aan de rand bosanemoon, muskuskruid en slanke sleutelbloem weelderig. Een stop – en een klein ommetje – waard!
{{% /imgandtxt %}}

### Audiozuil Melle

KNOOPPUNT 78

Benieuwd naar het sierteeltverleden van deze streek? Stap dan zeker even af aan de knooppunten 78 en 94, waar je aan Uit goeie grond-audiozuilen de verhalen van oud-tuinbouwers en andere kenners kunt beluisteren. Aan knooppunt 78, in de tuin van het Psychiatrisch Centrum Caritas, vertellen de tuinier en een zuster over het ‘helende groen van Melle’: actief zijn in de buitenlucht, tussen bloemen en planten in een rustige omgeving, werkt nog steeds therapeutisch voor heel wat patiënten.### Kinderboerderij De Vierhoekhoeve 

{{% imgandtxt url="https://www.routen.be/sites/default/files/public/styles/background_image/public/2020-06/preview_Speeltuin%2B%25282%2529.jpg" alt="KINDERBOERDERIJ DE VIERHOEKHOEVE " %}}
KNOOPPUNT 75-76

De landbouw dichter bij de mensen brengen: dat is de missie van De Vierhoekhoeve, behalve een familiaal landbouwbedrijf ook een kaasmakerij, een hoevewinkel én een leuke plek waar je kroost tijdens vakanties op boerderijkamp kan. De kinderboerderij en het terras zijn tijdelijk gesloten voor toevallige passanten, maar je kan ze wel nog altijd reserveren voor verjaardagsfeestjes en groepsbezoeken.
{{% /imgandtxt %}}

### Audiozuil Oosterzele

KNOOPPUNT 94

Uitgestrekte bomenvelden kenmerken het landschap van Oosterzele. Begin 1900 dook hier het ene boomkweekbedrijf na het andere op, veelal opgericht door werknemers van Adolf Papeleu, die aan de Boskant in Wetteren destijds de grootste boomkwekerij van België runde. Aanvankelijk kweekten de boomkwekers een variatie van sierbomen, fruitbomen, sparren, rozen en ook tabak- en groenteplanten, later trad de specialisatie in. Aan de Uit goeie grond-audiozuil aan de Kouterweg achter GC De Kluize doen twee kwekers hun verhaal.### Stokerij Van Damme 

{{% imgandtxt url="https://www.routen.be/sites/default/files/public/styles/background_image/public/2020-03/Stokerij%20pers%20LR-2.jpg" alt="STOKERIJ VAN DAMME " %}}
KNOOPPUNT 96

Aan knooppunt 96 vind je Stokerij Van Damme, de laatste warme stokerij van de Benelux waar ze al sinds 1862 de bekende Balegemse jenever stoken. Hun vijf variëteiten – de gelauwerde O’de Flandre, de jonge graanjenever, de oude karaktervolle graanjenever en de citroen- en kriekjenevers – worden niet alleen gestookt maar ook versneden op de boerderij met enkel de beste ingrediënten van eigen bodem. De vierkantshoeve huisvest ook 250 runderen, een B&B met zes kamers, een gezellig koffiehuis en een leuke jeneverbalie.
{{% /imgandtxt %}}

### Ijssalon Joosti's

KNOOPPUNT 96-98

Tijd voor een ijsje! Ijssalon Joosti's aan de kerk in Balegem schept en verkoopt de lekkerste bolletjes van de regio. Van klassieke smaken zoals vanille en chocola tot ijs van Griekse yoghurt en sorbet van bloedappelsien.### Bioboerderij Blauw Kasteel 

KNOOPPUNT 98

Tussen de Schelde en de heuvels van de Vlaamse Ardennen wordt sinds 2007 aan biologische groententeelt gedaan bij de bioboerderij Blauw Kasteel. Op de eeuwenoude weilanden rond het kasteel grazen Ardense Voskopschapen, het bos wordt op ecologische wijze beheerd. In de historische moestuin vind je vergeten groenten, fruit (bessen, frambozen, aardbeien,...), kruiden en een hoogstamboomgaard.### Knooppunt 84 – Toeristisch Infopunt Munte

Eindpunt



---
title: "Retourtje Antwerpen-Gent fietsroute"
subtitle: "Van Antwerpen naar Gent (of omgekeerd) fiets je uiteraard niet over drukke steenwegen"
date: "2022-11-05"
description: "Retourtje Antwerpen-Gent fietsroute"
tags:
- flanders
- medium
categories:
- route
- official
region: "flanders"
source: "be.routen"
ext_url: "https://www.routen.be/retourtje-antwerpen-gent-fietsroute"
gpx: "routen/retourtje-antwerpen-gent-fietsroute.gpx"
length: 77
---

## Let's Go!

Van Antwerpen naar Gent (of omgekeerd) fiets je uiteraard niet over drukke steenwegen. Daar dienen de jaagpaden aan knooppunten langs de Schelde voor! Sinds de komst van DeWaterbus zijn die plots heel bereikbaar geworden: een open invitatie voor deze XL-fietstrip tussen de twee steden. Terugkeren kan ook altijd met de fiets op de trein!

## On Route

### Knooppunt 49 -  Scheldelei, 9150 Kruibeke

{{% imgandexttxt url="https://www.routen.be/sites/default/files/public/styles/background_image/public/2020-04/DeWaterbus.jpg" %}}
Startpunt

Sinds de zomer van 2017 pendelt DeWaterbus om het half uur tussen het Steenplein in hartje Antwerpen en Hemiksem, met een tussenstop in Kruibeke. Je fiets kan gewoon mee aan boord! Aangekomen fiets je richting knooppunt 49 voor de start van deze extra lange tocht langs het water.
{{% /imgandexttxt %}}

### POLDERS VAN KRUIBEKE

{{% imgandexttxt url="https://www.routen.be/sites/default/files/public/styles/background_image/public/2020-06/Polders%20van%20Kruibeke%202%20David%20Samyn.jpg" %}}
KNOOPPUNT 49-71-72

Langs de Schelde, op het grondgebied van Kruibeke, Bazel en Rupelmonde, ligt Vlaanderens grootste overstromingsgebied, de Polders van Kruibeke. Liefst 600 hectare van die polders zijn omgetoverd tot een unieke brok natuur. Een walhalla voor fietsers, wandelaars en natuurliefhebbers, waar de Schelde bij stormtij - één of twee keer per jaar - miljoenen liters water over de Scheldedijk jaagt.
{{% /imgandexttxt %}}

### RUPELMONDE

{{% imgandexttxt url="https://www.routen.be/sites/default/files/public/styles/background_image/public/2020-03/Getijdenmolen_Rupelmonde-1.jpg" %}}
KNOOPPUNT 86

Wie Rupelmonde zegt, noemt in één adem de beroemdste inwoner ooit van dit Scheldedorpje: Mercator. In 1554 leefde de cartograaf zeven maanden op water en brood in de kerker van de Graventoren, op betichting van ketterij. De wereld op de kaart zetten, dat deed je in zijn tijd nog niet ongestraft. Vandaag kan je hier een kleine expo bezoeken met prenten, kaartmateriaal en een heuse 3D-constructie van de vroegere Gravenburcht die de omgeving domineerde.
{{% /imgandexttxt %}}

### FORT VAN STEENDORP

{{% imgandexttxt url="https://www.routen.be/sites/default/files/public/styles/background_image/public/2020-04/Fort_van_Steendorp2-david-samyn.jpg" %}}
KNOOPPUNT 86-74

Op 20 hectare huizen meer dan 100 vogelsoorten, waarvan er tientallen ook ter plaatse broeden, zoals de bos- en kerkuil, de sperwer en de buizerd. Rond de omwallingen van dit vroegere militaire bolwerk loopt een boeiende wandeling van 2 kilometer.
{{% /imgandexttxt %}}

### SCHOUSELBROEK

{{% imgandexttxt url="https://www.routen.be/sites/default/files/public/styles/background_image/public/2020-04/Schouselbroek-tov.jpg" %}}
KNOOPPUNT 74-75

Vroeger werden hier wissen aangeplant voor de lokale mandenvlechterij, maar vandaag bestaat het gebied voor 60 procent uit populierbos. Wat verderop  liggen de natuurgebieden Roomkouter en Gelaagpark, twee voormalige groeves waaruit de lokale steenbakkers vroeger klei ontgonnen.
{{% /imgandexttxt %}}

### TEMSE

{{% imgandexttxt url="https://www.routen.be/sites/default/files/public/styles/background_image/public/2020-03/Boelwerf%20Temse.jpg" %}}
KNOOPPUNT 75

Temse is bekend voor het bouwen van schepen en bruggen. Op de site van de voormalige Boelwerf verrees de voorbije jaren de Zaat: een nieuw stadsdeel, met moderne woonblokken aan het water. De grote werfkraan is vandaag een monument en herinnert aan de Boelwerf. De beroemde Temsebrug over de Schelde is met haar 374 meter een van de langste bruggen van België. De brug die hier oorspronkelijk lag en in WO II werd vernietigd, was een ontwerp van Gustave Eiffel.
{{% /imgandexttxt %}}

### TAVERNE ’T VEER 

KNOOPPUNT 76

Het vroegere veerhuis van Tielrode is vandaag een gezellige taverne met een terras op het zuiden en een veilige speeltuin. Van een winters stoofpotje over een royaal belegde boterham van ’t huis tot een frisse zomersalade: alles wordt hier vers en eigenhandig bereid. En dat bij een trappist van ’t vat of een ander, soms exclusief, biertje.

### VEER HAMME-TIELRODE

{{% imgandexttxt url="https://www.routen.be/sites/default/files/public/styles/background_image/public/2020-03/Waasland_fietsveer%20Tielrode-Hamme_Tielrode.png" %}}
KNOOPPUNT 76-77

Het vroegere veer tussen Hamme en Tielrode bestond al in de 13de eeuw. Cyriel Van Bogaert alias ‘den Toeter’, wiens standbeeld aan de overkant prijkt, was een van de bekendste veermannen. 49 jaar lang – van 1925 tot 1974 – bediende hij behalve het veer ook de tapkast in café ’t Veerhuis.
{{% /imgandexttxt %}}

### GREMBERGEN BROEK

KNOOPPUNT 78-69-51-56-99

Via natuurgebieden Den Bunt, Lippenbroek en Moerzeke – met aan de overkant de Vlassenbroekse polder – bol je verder richting Grembergen. In een bocht van de Schelde ligt het mooie stukje natuur Grembergen Broek, met veel schorren en vijvers. Poldergebied De Roggeman ligt dan weer in een vroegere Schelde-inham en is een ware trekpleister voor tal van vogelsoorten. Aan de rand verwent Eetcafé De Kille met een mix van verfijnde klassiekers en streekgebonden specialiteiten.

### VEER BERLARE-APPELS

{{% imgandexttxt url="https://www.routen.be/sites/default/files/public/styles/background_image/public/2020-03/preview_Veer_Berlare5%20%281%29.jpg" %}}
KNOOPPUNT 76

Aan knooppunt 76 kom je aan het veer Berlare-Appels, een van de 12 voet- en fietsveren die zo typisch zijn voor Scheldeland. Het zou al dateren uit midden 13de eeuw en geldt meteen ook als het oudste. De boot vaart om het halfuur uit; behalve om 12u30, want dan gaat de veerman lunchen. Mooi picknickplekje!
{{% /imgandexttxt %}}

### TAVERNE HET VEERHUIS 

Je dorst lessen doe je met een streekbiertje in taverne Het Veerhuis, ooit verkozen als strafste café van Vlaanderen. Ook de boterhammen van het huis zijn niet te versmaden! In 1971 deed dit vroegere veerhuis van de veerman dienst als locatie voor de verfilming van het boek van Stijn Streuvels ‘De teleurgang van de waterhoek’.

### ’t OUD BRUGHUYS

{{% imgandexttxt url="https://www.routen.be/sites/default/files/public/styles/background_image/public/2020-03/Oud%20Brughuys%20Berlare.jpg" %}}
KNOOPPUNT 68

Bij fietsers is Schoonaarde Brug, waar in oktober 1914 zwaar strijd werd geleverd tegen de oprukkende Duitsers, een populaire stop. Op de rechteroever serveren verschillende palingrestaurants dé lokale delicatesse, aan de overkant prijkt het gele cafeetje 't Oud Brughuys. Deze fietsvriendelijke herberg dateert al uit 1914 en heeft behalve een mooi uitzicht ook een laadpunt voor e-bikes en een kaart vol streekbieren.
{{% /imgandexttxt %}}

### PAARDEWEIDE EN PAARDEBROEK

{{% imgandexttxt url="https://www.routen.be/sites/default/files/public/styles/background_image/public/2020-06/Paardebroek%20Kalkense%20Meersen%20Berlare%20%281%29_0.jpg" %}}
KNOOPPUNT 68-65

Langs de Schelde in Berlare bol je door de Heidemeersen en het overstromingsgebied Paardeweide. Ongeveer één keer per jaar, bij een noordwesterstorm, staat dit gebied onder water. De rest van het jaar geniet je hier van authentieke Scheldenatuur, met een lappendeken van natte weilanden, riet, open water en elzenbroekbos. In het oostelijke deel broeden tal van vogelsoorten op de rieteilandjes. Via een wandelpad met infoborden kan je Paardeweide van nabij leren kennen: een aanrader! In het nabijgelegen Paardebroek geniet je vooral in het voorjaar van prachtige hooi- en graslanden, bezaaid met bloemen.
{{% /imgandexttxt %}}

### KALKENSE MEERSEN

{{% imgandexttxt url="https://www.routen.be/sites/default/files/public/styles/background_image/public/2020-03/Kalkense%20Meersen%20Wetteren.jpg" %}}
KNOOPPUNT 45-46-42

De gecontroleerde overstromingsgebieden Wijmeers 1 en 2 maken deel uit van de Kalkense Meersen, een natuurgebied van 950 hectare tussen de dorpskernen van Kalken, Overmere, Uitbergen, Schellebelle en Wetteren. Het bestaat uit laaggelegen, vochtige graslanden, doorploegd met poelen en sloten, waar ’s winters duizenden weidevogels neerstrijken. Vanop de Scheldedijk heb je een prachtig uitzicht op het gebied. Kom hier de volgende keer ook eens wandelen! Toerisme Oost-Vlaanderen stippelde een netwerk van 165 km uit langs rustige wandelwegen die met knooppunten zijn verbonden.
{{% /imgandexttxt %}}

### VEER SCHELLEBELLE

{{% imgandexttxt url="https://www.routen.be/sites/default/files/public/styles/background_image/public/2020-03/Veer%20Schellebelle.jpg" %}}
KNOOPPUNT 42

Het dorpje Schellebelle kent heel Oost-Vlaanderen van het veer: alweer een topper op dit traject! Vooral op zomerse dagen staan er op de Scheldedijk vaak lange files met wandelaars en fietsers van en naar de Kalkense Meersen. Al in de 13de eeuw was er hier een oversteek over de Schelde om het dorp met de meersen te verbinden. Om de veerboot te roepen, volstaat een ruk aan de blauwe bel: uniek in Vlaanderen!
{{% /imgandexttxt %}}

### DE PLAETSE 

Brasserie De Plaetse, genoemd naar de oorspronkelijke naam van het dorpsplein van Schellebelle, heeft een leuk terras met zicht op de Schelde. Zet even je fiets opzij voor een kop koffie, een thee van de dag of een streekbiertje, al dan niet vergezeld van een vlugge snack of een stevige hap.

### WETTEREN

{{% imgandexttxt url="https://www.routen.be/sites/default/files/public/styles/background_image/public/2020-04/Passerelle%20Wetteren%20brug%20Schelde%20%C2%A9%20David%20Samyn.jpg" %}}
KNOOPPUNT 34

De opening van de Wetterse Passerelle, de opvallende fiets- en voetgangersbrug over de Schelde, was in 2018 het sluitstuk van een mooi staaltje stadsvernieuwing. Tussen de statige Sint-Gertruduskerk – waar ooit werd gezocht naar het verdwenen paneel van het Lam Gods – en de Scheldeoever verscheen een gloednieuw administratief centrum in rode baksteen. De Wetteraars gaven het plein de toepasselijke naam ‘Rode Heuvel’, naar het lied van wijlen Wim De Craene: naast rozen en sierstruiken het bekendste exportproduct van de stad.
{{% /imgandexttxt %}}

### GENTBRUGSE MEERSEN

{{% imgandexttxt url="https://www.routen.be/sites/default/files/public/styles/background_image/public/2020-03/preview_dce572cec90f41b5a24b8f5d7a391144d5e7fd3f5b834a2395d85ac9a5730d7a88efe65c996545f3bc89539fcc5fcaba.jpg" %}}
KNOOPPUNT 12-7

Niet alleen watervogels, roofvogels en steltlopers zijn in hun nopjes met het meersenlandschap van de Gentbrugse Meersen, ook de Gentenaars vinden vlot hun weg naar deze groenpool van 240 hectare. Door een kleine aanpassing aan het fietsnetwerk fiets je er nu dwars doorheen, langs het geboortebos, het speelbos en het vredesmonument. Je klim naar de top wordt beloond met een prachtig uitzicht over de omgeving.
{{% /imgandexttxt %}}

### BOER JANSSENS

Dit volkscafé met terras en speeltuin aan de rand van de Gentbrugse Meersen is dé pleisterplaats in deze Gentse deelgemeente. Je kunt er het hele jaar door iets eten of drinken, maar van maart tot oktober staan er ook namiddagzoetigheden op de kaart. Achter het café liggen elf hectare nieuwe sportterreinen van de Stad Gent. Na een match kan het hier dus aardig druk worden.

### KEIZERPARK

{{% imgandexttxt url="https://www.routen.be/sites/default/files/public/styles/background_image/public/2020-06/Keizerpark%20Knooppunt%205.jpg" %}}
KNOOPPUNT 5

Twee moderne fietsbruggen maakten van dit vroeger geïsoleerde park aan de Gentse stadsrand een hippe en groene hangout. Op zonnige dagen gonst het er van de activiteiten, want zowel skaters, picknickers, vissers als pleziervaarders vinden gretig de weg hiernaartoe.
{{% /imgandexttxt %}}

### GENT

{{% imgandexttxt url="https://www.routen.be/sites/default/files/public/styles/background_image/public/2020-04/Gent%20Gravensteen%20David%20Samyn.jpg" %}}
KNOOPPUNT 5-4

De meest veelzijdige en fietsvriendelijke stad van Vlaanderen verwent met een mix van cultuur, geschiedenis, gastvrije (veggie)restaurants en heel veel ambiance. Strijk neer aan een tafeltje langs de Gras- of Korenlei, doe de audiotour van komiek Wouter Deprez in het Gravensteen, flaneer door het pittoreske Patershol en maak die romantische selfie vanop de Sint-Michielsbrug. Vlakbij knooppunt 4 kun je in het Sint-Pietersstation de trein op!
{{% /imgandexttxt %}}

### BAR BIDON

Stop even voor een koffie of thee en geniet van het uitzicht op het terras van deze Gentse hotspot voor fiets- en koffieliefhebbers. Vlakbij ging de in 1960 gedempte Reep, een van oudsher natuurlijke verbinding tussen Leie en Schelde, in 2018 weer open. Na voortdurende druk van vele Gentenaars, die de demping altijd al zagen als een verminking van het historische Gent.



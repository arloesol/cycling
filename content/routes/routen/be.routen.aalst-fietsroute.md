---
title: "Aalst Fietsroute"
subtitle: "In Aalst dragen de oevers van de Dender nog steeds de sporen van een industrieel verleden"
date: "2022-11-09"
description: "In Aalst dragen de oevers van de Dender nog steeds de sporen van een industrieel verleden"
region: "flanders"
source: "be.routen"
ext_url: "https://www.routen.be/aalst-fietsroute"
gpx: "routen/aalst-fietsroute.gpx"
length: 39
tags:
 - "flanders"
 - "short"
categories:
 - "official"
 - "route"
---

## Let's Go ! 

In Aalst dragen de oevers van de Dender nog steeds de sporen van een industrieel verleden. Heel wat pakhuizen kregen de voorbije jaren een nieuwe bestemming, wat zorgt voor een grootstedelijk sfeertje. Dat staat dan weer in fraai contrast met de landelijke rust van de Faluintjes: de vier Aalsterse deelgemeenten, waar de hopteelt van weleer weer de kop opsteekt.

## On route

### Meldert

{{% imgandtxt url="https://www.routen.be/sites/default/files/public/styles/background_image/public/2020-04/Meldert%20%C2%A9%20Johan%20Martens.jpg" alt="Meldert" %}}
Startpunt: knooppunt 45

In het centrum van Meldert herinnert een monumentale zandsteen aan de steengroeven die hier vroeger door de abdij van Affligem werden geëxploiteerd. Het levend hopmonument – een staakveld met echte plantjes – refereert dan weer aan het hopverleden van de streek. Een hoppig biertje degusteren doe je hier in brasserie ’t Vertier, in de schaduw van de Sint-Walburgakerk, of in Chalet De Goudkarper, een voormalig visserscafé met een goed gestoffeerde bierkaart. Een derde prima optie voor een tussenstop is Hof den Tuitelaar, een café in een voormalige brouwerij, met een geweldige tuin. Ook hier vind je een ruim assortiment aan streekbieren en hapjes.
{{% /imgandtxt %}}

### De Faluintjes

{{% imgandtxt url="https://www.routen.be/sites/default/files/public/styles/background_image/public/2020-04/hopveld%20Meldert%20%C2%A9%20David%20Samyn.jpg" alt="De Faluintjes" %}}
knooppunt 47-46

De vier Aalsterse deelgemeenten Baardegem, Herdersem, Meldert en Moorsel vormen samen de Faluintjes. In de geschiedenis van de regio speelt de Abdij van Affligem een centrale rol, niet in het minst door de introductie van de hopteelt, die eeuwenlang het landschap bepaalde. Na 1980 verdween de hopteelt haast volledig, maar door de stijgende vraag naar hop van eigen bodem duiken de metershoge ranken vandaag her en der opnieuw op. Het laatste weekend van juli organiseren de vier Faluintjesdorpen samen het recent als Immaterieel Cultureel Erfgoed erkende oogstfeest De Pikkeling, met demonstraties van oude oogstrituelen, traditionele muziek en streekgastronomie.
{{% /imgandtxt %}}

### Abdij Affligem

{{% imgandtxt url="https://www.routen.be/sites/default/files/public/styles/background_image/public/2020-03/AbdijAffligem_DavidSamyn.jpg" alt="Abdij Affligem" %}}
Knooppunt 46

De Abdij van Affligem werd rond 1062 gesticht door zes bekeerde roofridders die er neerstreken en zich aansloten bij het Benedictijnse kloosterleven. In de loop der eeuwen werd het gebouw verschillende keren verwoest en heropgebouwd. Het gelijknamige abdijbier, vermaard tot ver buiten de grenzen, wordt niet langer ter plaatse gebrouwen, maar wel bij Affligem Brouwerij in Opwijk. Via een landweg vlakbij bereik je een staakveld waar lokale boeren de herinnering aan de hopteelt van weleer met Europese steun levend houden.
{{% /imgandtxt %}}

### Site Schotte

{{% imgandtxt url="https://www.routen.be/sites/default/files/public/styles/background_image/public/2020-06/preview_TOV_Dendersteden_feb_2018-96.jpg" alt="Site Schotte" %}}
vlakbij knooppunt 38

Site Schotte in Erembodegem, op de linkeroever van de Dender, is een mooi staaltje van industriële herbestemming. De voormalige leerlooierij gonst van de activiteit, met een sportcentrum, een jeugdverblijf, verschillende outdoorfaciliteiten en brasserie De Looyerij. De oude fabrieksschouw doet vandaag dienst als klimtoren. De site grenst aan de Kapellekensbaan, die werd vereeuwigd in de gelijknamige roman van de Aalsterse schrijver Louis Paul Boon.
{{% /imgandtxt %}}

### Knooppunt 36 - Aalst

{{% imgandtxt url="https://www.routen.be/sites/default/files/public/styles/background_image/public/2020-03/browse.jpg" alt="Knooppunt 36 - Aalst" %}}
De Aalsterse skyline wordt in grote mate bepaald door de torens van Tereos Syral, de zetmeelfabriek aan de oevers van de Dender, maar tegelijk komt de stad steeds meer in het reine met z’n industriële verleden. Oude pakhuizen worden creatieve hubs, en met het nieuw aangelegde Werfplein heeft de winkelstad Aalst er een belangrijke hotspot bij. Een ijverige krantenredacteur noemde Aalst zelfs het ‘Londen aan de Dender’, wat de Aalstenaars zelf dan weer flink op de korrel namen tijdens het jaarlijkse carnaval. Want vergis je niet: humor en zelfspot zijn serieuze zaken in de zelfverklaarde Ajuinstad.
{{% /imgandtxt %}}

### Oude Sasbrug

{{% imgandtxt url="https://www.routen.be/sites/default/files/public/styles/background_image/public/2020-03/Sasbrug_Wieze_DavidSamyn.jpg" alt="Oude Sasbrug" %}}
Knooppunt 30

In de schaduw van de huidige Wiezebrug rust de voormalige Sasbrug. Het Sas van Wieze werd gebouwd in 1768 en bleef actief tot 1947. In 1972 werd er een nieuwe, vaste brug over de Dender gelegd. De oude ophaalbrug werd overbodig en kreeg in 1976 op initiatief van het Davidsfonds een nieuwe stek in dit groene stukje natuur.
{{% /imgandtxt %}}

### Wieze

{{% imgandtxt url="https://www.routen.be/sites/default/files/public/styles/background_image/public/2020-04/Dorp%20Wieze.jpg" alt="Wieze" %}}
knooppunt 31

Met de voormalige Brouwerij Van Roy en de jaarlijkse Oktoberfeesten stond Wieze jarenlang bekend als het mekka van het bier. Vandaag geurt het dorp vooral naar chocolade, met dank aan Barry Callebaut, wereldmarktleider in cacao- en chocoladeproducten. De bijnaam ‘zotten’ danken de inwoners aan het plaatselijke carnaval, dat het tweede weekend na Aswoensdag wordt gevierd. Daarnaast worden de Wiezenaars ook Vliegeneters genoemd: volgens de buren van Herdersem stopten ze immers vliegen in plaats van krenten in hun kermisbrood.
{{% /imgandtxt %}}

### Den Dikken Eik

{{% imgandtxt url="https://www.routen.be/sites/default/files/public/styles/background_image/public/2020-06/Den%20Dikken%20Eik%20David%20Samyn.jpg" alt="Den Dikken Eik" %}}
vlakbij knooppunt 31

Het interieur van deze bijzondere volkskroeg baadt in de sfeer van de jaren dertig. Het gebouw uit 1871 deed vroeger onder meer dienst als winkel voor kleermakersgerief en rookwaren en maakt deel uit van de beschermde dorpskom van Wieze. In de zijgevel bevinden zich twee nissen, met in de linkernis een Onze-Lieve-Vrouwebeeldje met kind. Het café heette vroeger 'Onder den Dikken Eik' en had een draaiorgel uit grootmoeders tijd, maar vandaag vind je er vooral nog dorpssfeer, stamgasten en een welkom gevoel.
{{% /imgandtxt %}}

### Knooppunt 45 - Meldert

Eindpunt



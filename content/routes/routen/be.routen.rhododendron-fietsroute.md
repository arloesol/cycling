---
title: "Rhododendron Fietsroute"
subtitle: "Deze fleurige route brengt je naar het noordelijke deel van Bloeiend Oost-Vlaanderen, voor een rit langs buxus- en rhododendronkwekerijen"
date: "2022-11-09"
description: "Deze fleurige route brengt je naar het noordelijke deel van Bloeiend Oost-Vlaanderen, voor een rit langs buxus- en rhododendronkwekerijen"
region: "flanders"
source: "be.routen"
ext_url: "https://www.routen.be/rhododendron-fietsroute"
gpx: "routen/rhododendron-fietsroute.gpx"
length: 40
tags:
 - "flanders"
 - "short"
categories:
 - "official"
 - "route"
---

## Let's Go ! 

Deze fleurige route brengt je naar het noordelijke deel van Bloeiend Oost-Vlaanderen, voor een rit langs buxus- en rhododendronkwekerijen. Je start aan het provinciaal domein Puyenbroeck, om onderweg ook in het Heidebos een mooie brok natuur mee te pikken. Stap zeker ook eens af in Lokeren, voor een eindje flaneren in de Engelse landschapstuin van Villa Ter Beuken.

## On route

### Knooppunt 84 - Provinciaal Domein Puyenbroeck

{{% imgandtxt url="https://www.routen.be/sites/default/files/public/styles/background_image/public/2020-02/Waasland_hoogteparcours%20puyenbroeck_Wachtebeke.jpg" alt="Knooppunt 84 - Provinciaal domein Puyenbroeck" %}}
Startpunt

Zwembad, ligweide, speeltuin, roeivijver, het Levend Erfgoedpark, … Geen gebrek aan vertier voor groot en klein in het provinciaal domein Puyenbroeck, een waar begrip in de wijde omgeving. Honger en dorst ga je te lijf de nieuwe Sportbar of in brasserie De Laatste Afslag, het clubhuis van de golfbaan. Fiets zeker even tot aan het Levend Erfgoedpark: een soort Bokrijk, maar dan met streekeigen dieren die in hun bestaan worden bedreigd, zoals steenkonijnen en Ardense voskoppen. Zin om na je rit te blijven logeren? Dat kan op de uitgestrekte en moderne camping.
{{% /imgandtxt %}}

### Heidebos

{{% imgandtxt url="https://www.routen.be/sites/default/files/public/styles/background_image/public/2020-03/Waasland_Heidebos_Wachtebeke.jpg" alt="HEIDEBOS" %}}
KNOOPPUNT 83-67

Je gaat ze nu niet meer terugvinden, de molensteenkragen, pofbroeken of opgeblonken harnassen en Spaanse helmen uit de Tachtigjarige Oorlog. Zo vredig het Heidebos er vandaag bij ligt, zo onverschrokken werd hier in de 16de eeuw gevochten tussen de Spanjaarden en de Nederlanders. De contouren van het fort Francipanie zijn nog mooi waarneembaar op het terrein, net als de Parmavaart die de verschillende forten met elkaar verbond, maar dat zijn de enige visuele restanten die je van die bloedige periode terugvindt.Als bezoeker van dit 300 hectare grote natuurgebied word je getrakteerd op een uitzonderlijk pallet van biotopen. Veel meer dan heide en bos dus: het ene moment loop je tussen machtige beuken of eiken en na de bocht beland je tussen de struikheide of wandel je in een schraal grasland. In het Heidebos kan je ook gallowayrunderen tegenkomen. Natuurpunt zet die dieren in om grote delen te begrazen. Ze grazen op open plekken en creëren zo een halfopen bos. De resultaten van dit beheer zijn dan ook verbluffend!
{{% /imgandtxt %}}

### Moervaart

{{% imgandtxt url="https://www.routen.be/sites/default/files/public/styles/background_image/public/2020-06/Moervaart%20David%20Samyn.jpg" alt="MOERVAART" %}}
KNOOPPUNT 79-19

Eens de dorpskern van Moerbeke uit, gaat je trip verder langs de Moervaart richting Klein-Sinaai. De Moervaart werd omstreeks 1300 gegraven door de abdij van Boudelo om het gebied af te wateren en geschikt te maken voor landbouw. In de 15de eeuw werd het kanaal bevaarbaar gemaakt voor het transport van turf, dat in de wijde omgeving werd ontgonnen. Het rustig kabbelende water is vandaag vooral populair bij pleziervaarders.
{{% /imgandtxt %}}

### Den Bascuul

KNOOPPUNT 80-81

Aan het voormalige Stationsplein van Eksaarde grenst Den Bascuul, een gezellige bistro waar nagenoeg alle ingrediënten op je bord afkomstig zijn van biologische leveranciers uit de buurt. In de namiddag serveren ze ook ijs, pannenkoeken en biobiertjes.### Daknam

{{% imgandtxt url="https://www.routen.be/sites/default/files/public/styles/background_image/public/2020-06/Daknam%20Kerk%20Den%20Reynaert%20TOV.jpg" alt="DAKNAM" %}}
KNOOPPUNT 20

Als er één dorpje in het Waasland de titel postkaartperfect verdient, dan zou dat wel eens Daknam kunnen zijn. Slechts 1.000 inwoners en een zakdoek groot, maar elk jaar op Pinkstermaandag heel even het centrum van het Waasland tijdens de jaarlijkse ambachtenmarkt, lokaal beter bekend als het trappistenfeest. Strijk neer op één van de terrasjes op het stemmige dorpsplein met de lindebomen, het romaanse kerkje met haar witgekalkte kerkhofmuur en de Reynaertbank met een vers uit het dierenepos.
{{% /imgandtxt %}}

### Cafe Den Reynaert

Dit gezellige cafeetje op het dorpsplein van Daknam brengt niet alleen met zijn naam ode aan het Reynaertepos, ook het huisbier heet ’t Vosken. Absolute aanrader, trouwens!### Knooppunt 84 - Provinciaal Domein Puyenbroeck

Eindpunt



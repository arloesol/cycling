---
date: "2022-11-09"
title: Blauwborst Fietsroute
subtitle: Dendermonde dankt z’n naam en ontstaan aan de samenvloeiing van Dender en Schelde
description: Dendermonde dankt z’n naam en ontstaan aan de samenvloeiing van Dender en Schelde
categories:
    - official
    - route
tags:
    - flanders
region: flanders
website: be.routen
ext_url: https://www.routen.be/blauwborst-fietsroute
routes:
    - name: Main
      gpx: routen/blauwborst-fietsroute.gpx
      length: 36766
      up: 113
      down: 113
      minheight: 0
      maxheight: 11
      minslope: -7.8
      maxslope: 6.3
      avgposslope: 0.6
      avgnegslope: -0.6
      slopehisto:
        - 5538
        - 335
        - 58
        - 0
        - 0
      effortlevel: 1.396
      minlat: 50.99622
      minlon: 4.02226
      maxlat: 51.05961
      maxlon: 4.16626
---

## Let's Go ! 

Dendermonde dankt z’n naam en ontstaan aan de samenvloeiing van Dender en Schelde. Dat maakte de stad niet alleen gevoelig voor militaire conflicten, maar ook voor overstromingen. Vandaag ligt de monding een eind verderop en is de nabijheid van twee rivieren voor de stad vooral een toeristische troef, waarvan we dan ook dankbaar gebruikmaken.

## On route

### Dendermonde

{{% imgandtxt url="https://www.routen.be/sites/default/files/public/styles/background_image/public/2020-04/Grote%20Markt%20Dendermonde1.jpg" alt="Dendermonde" %}}
Startpunt

In 1976 werd een deel van de Dender rechtgetrokken voor de scheepvaart. Sindsdien mondt de rivier een eind buiten Dendermonde in de Schelde uit. De Oude Dender is wel nog steeds een idyllische waterpartij die het hart van de stad verbindt met de groene rand. We volgen de oever langs de historische Grote Markt, met het Belfort en de Rechtbank van Eerste Aanleg als blikvangers, en uiteraard ook tal van horecazaken die alvast de rode loper uitrollen voor of na onze fietstocht. Even buiten de route, maar ook een bezoek waard, is het Sint-Alexiusbegijnhof, dat net als het belfort en de Ros Beiaardommegang als Unesco Werelderfgoed is erkend. Dendermonde verlaten doen we langs de Brusselse Forten: de vijf hectare grote vijver is een restant van de wallen en grachten die vroeger dienden om de stad te verdedigen en trekt vandaag vooral joggers en rustzoekers aan.
{{% /imgandtxt %}}

### Mespelare

{{% imgandtxt url="https://www.routen.be/sites/default/files/public/styles/background_image/public/2020-06/preview_TOV_Mespelare-1.jpg" alt="Mespelare" %}}
Knooppunt 27

Het kleinste dorpje aan de Dender wordt druk bezocht door fietsers en wandelaars. De romaanse toren van de Sint-Aldegondiskerk, befaamd om z’n beiaard, torent dan ook als een baken boven het landschap uit. Schuin tegenover de kerk ligt het fraaie landhuis Spaans Hof, gebouwd in de 17de eeuw om onderdak te verschaffen aan pelgrims die Sint-Aldegonde kwamen vereren. Eet- en praatcafé Sint-Aldegonde in de schaduw van de kerk gaat prat op een beperkte eetkaart met seizoensgebonden streekgerechten. Heel wat volkser gaat het eraan toe in café En Passant, waar je terecht kan voor een frisse pint op het terras.
{{% /imgandtxt %}}

### Da Brourij

{{% imgandtxt url="https://www.routen.be/sites/default/files/public/styles/background_image/public/2020-06/preview_TOV_Dendermonde_Da_Brourij-1.jpg" alt="Da Brourij" %}}
Knooppunt 27-2

Wie de biertjes van lokale Brouwerij Steeman wil proeven, kan terecht in Da Brourij, een gezellig keldercafé in het hart van Oudegem met een zomers terras. De naam is een lokale verbastering van ‘De oude brouwerij’. In het gebouw boven het café was vroeger immers een brouwerij gevestigd, die de cafés in de buurt van bier voorzag. Vandaag stroomt het bier er nog steeds rijkelijk, zij het vooral in de glazen van de cafébezoekers. Naast enkele vaste waarden heeft Da Brourij ook steeds een beperkt aanbod speciaalbieren in huis: vraag ernaar aan de toog.
{{% /imgandtxt %}}

### Restaurant Appelsveer & Ijshuis Ollibolli

Knooppunt 77

Restaurant Appelsveer is een culinaire oase in een geklasseerde herenwoning met een boomgaard vol pure vruchten. De groene omgeving aan de oevers van de Schelde biedt een ideaal kader voor een vlotte lunch of een gezellig diner. Laat je verleiden door de zuurdesembroden, allerhande confituren en vruchtensappen van eigen kweek, de huisbereide limoncello en vooral ook het huisgeschepte roomijs, waarvoor je ook terecht kunt in het aanpalende ijssalon OlliBolli.### Veer Appels-Berlare

{{% imgandtxt url="https://www.routen.be/sites/default/files/public/styles/background_image/public/2020-06/Appels-Berlare%20veer%20TOV.jpg" alt="Veer Appels-Berlare" %}}
Knooppunt 76

Het veer tussen Berlare en Appels zou dateren uit 1253 en is een van de oudste voet- en fietsveren van Scheldeland. Vlakbij het veer doet een voormalige stortplaats sinds 2013 dienst als energiepark, goed voor 15.000 zonnepanelen op een terrein van 13 hectare. Aan de overkant van de Schelde kom je terecht in de Waterhoek, vernoemd naar de film Mira uit de jaren zeventig, waarvan de opnames hier in de buurt plaatsvonden. Herberg ’t Veerhuis deed dienst als decor. Het trouwkleed dat Willeke Van Ammelrooy droeg in de film, is er nog steeds te bekijken. De bierkaart bevat vandaag voor elk wat wils en de wafels en pannenkoeken zijn er overheerlijk.
{{% /imgandtxt %}}

### Nieuwe Tijsluis

{{% imgandtxt url="https://www.routen.be/sites/default/files/public/styles/background_image/public/2020-06/preview_tijsluis12.jpg" alt="Nieuwe tijsluis" %}}
Knooppunt 90

De Dender is een typische regenrivier, waarvan het peil bij zware regenval snel stijgt. Verschillende sluizen houden het waterniveau onder controle. De grote tijsluis bij de samenvloeiing van Dender en Schelde dateert uit 1978 en regelt het debiet van de rivier. Ze werd gebouwd om te vermijden dat het Scheldewater bij hoogtij in de Dender vloeit en behoedt de omliggende gebieden voor overstromingen. De aanleg van de tijsluis was het slotstuk bij het rechttrekken van de Dender, waardoor de monding buiten het centrum van Dendermonde kwam te liggen.
{{% /imgandtxt %}}

### Veer Moerzeke-Baasrode

{{% imgandtxt url="https://www.routen.be/sites/default/files/public/styles/background_image/public/2020-01/p28%20heen%20en%20weer%20veer_David%20Samyn.jpg" alt="Veer Moerzeke-Baasrode" %}}
Knooppunt 61-58

Tussen Moerzeke en Baasrode zet het motorpontje Maiandros voetgangers en fietsers om het halfuur veilig over. Let tijdens het wachten ook even op het verrassende spel van kleine draaikolkjes in het Scheldewater. Die worden veroorzaakt door het inwerken van de getijden op de stroming van de rivier. Baasrode lag op één getijde varen van Antwerpen, zodat boten bij het begin van hoogtij in Antwerpen vier en een half uur later Baasrode bereikten.
{{% /imgandtxt %}}

### Scheepswerven Baasrode

{{% imgandtxt url="https://www.routen.be/sites/default/files/public/styles/background_image/public/2020-03/Scheepswerven%20Baasrode.jpg" alt="Scheepswerven Baasrode" %}}
Knooppunt 58

Halfweg de 18de eeuw telde Baasrode negen scheepstimmerwerven of zaten. De laatste scheepswerf sloot in 1986 de deuren. Vandaag is Scheepswerven-Baasrode een van de best bewaarde historische werven van Europa. De Provincie Oost-Vlaanderen bouwt de erfgoedsite uit tot een volwaardig centrum voor varend erfgoed. De bestaande infrastructuur wordt gerenoveerd en er komt een bezoekerscentrum met een permanente tentoonstelling. Op de droogdokken liggen een aantal historische schepen, waaronder binnenschip Lauranda, een gevaarte van 80 ton dat in oktober 2018 onder grote belangstelling van Antwerpen naar Baasrode werd gebracht.
{{% /imgandtxt %}}

### Dream Ice 

Knooppunt 58-91

In deze ijshoeve kan je proeven van 43 smaken artisanaal hoeve-ijs, waarvan sommige ook verkrijgbaar zijn als vegan of suikervrije variant.### Vlassenbroek

{{% imgandtxt url="https://www.routen.be/sites/default/files/public/styles/background_image/public/2020-06/preview_6360a8cdf8e94e9097b9eea157ea982218678e4be8854dae9cd30b74d7fed153f6fbc9b0b68c4fbcb1ab14e63d93605d.jpg" alt="Vlassenbroek" %}}
In de groene Scheldemeander nabij Vlassenbroek is een waardevol overstromingsgebied in de maak. Een nieuw aan te leggen ringdijk moet de omwonenden voor overstromingen behoeden. Zo ook de inwoners van Vlassenbroek: een schilderachtig dorpje aan de Scheldedijk en een populaire pleisterplek voor kunstenaars. Op verschillende plaatsen in het dorp kun je het werk van kunstschilders en beeldhouwers ontdekken. Nadien schuif je de benen onder tafel in café De Kleine Notelaar. Barman Eli serveert er Eli’s Bokes: boterhammen uit de oven volgens een geheim recept. Wie zelf z’n vlees meebrengt, mag de barbecue in de tuin gebruiken.
{{% /imgandtxt %}}

### Dendermonde

Eindpunt


